ཁྱིམ་ལྷ་བསྟོད་པ་བཞུགས་སོ།  །བླ་མ་ཡི་དམ་མཁའ་འགྲོའི་ཚོགས་ལ་ཕྱག་འཚལ་ལོ།  །ཁྱིམ་ལྷའམ་ཕུག་ལྷ་བསྟོད་པ་ནི།  ཁྱིམ་ཕུག་གི་ཀ་བ་ལ་མར་དཀར་ཐིག་ལེ་དང་།  ཤིང་རྩི་བཟང་པོ་གསར་པ་སྣ་ཚོགས་བལ་ཚོན་གྱིས་བརྒྱན་པ་བཅིང་།  དེའི་མདུན་དུ་བདུད་རྩི་ཅན་གྱི་ཤིང་སྣ་ལས་ག་ར།  ཕྱེ་མར་འོ་བསྐོལ་འབྲུ་སྣ་སོགས་བསང་རྫས་སྣ་ཚོགས་སྦྱར་བ་ལ་ཆབ་བྲན།  ཐོག་མར་ཁྲུས་གསོལ་བ་ནི༑  ཆུ་གཙང་ལ་རྣམ་འཇོམས་སྨེ་བརྩེགས་སོགས་ཀྱི་གཟུངས་རིང་ཐུང་གང་ཤེས་བཟླས་པས་བྱིན་གྱིས་བརླབས་པ་ཤུག་གུ་རྟིང་དཀར་གྱིས་འཐོར་ལ།  ཀྱཻ།  ཤར་ལྷོ་ནུབ་བྱང་ཕྱོགས་བཞི་ནས།  །སྟག་སྐྱ་འབྲུག་སྔོན་བྱ་དམར་པོ།  །རུ་སྦལ་རྒྱ་བོའི་ཞལ་གྱི་ཆབ།  །ཡེ་ཤེས་བདུད་རྩིར་བྱིན་བརླབས་པས།  །ཕུག་གི་ལྷ་ལ་སྐུ་ཁྲུས་གསོལ།  །མི་གཙང་དྲི་མ་དག་གྱུར་ཅིག  །འགོ་བའི་ལྷ་ལ་སྐུ་ཁྲུས་གསོལ།  །མི་གཙང་དྲི་མ་དག་གྱུར་ཅིག  །ཕ་ཚན་ལྷ་ལ་སྐུ་ཁྲུས་གསོལ།  །མི་གཙང་དྲི་མ་དག༴  །དགྲ་ལྷ་རྣམས་ལ༴  །མི་གཙང་དྲི་མ༴  །ཁྱིམ་ལྷ་རྣམས་ལ༴  །མི་གཙང་དྲི་མ༴  །ཐབ་ལྷ་རྣམས་ལ༴  །མི་གཙང་དྲི་མ༴  །སྟེང་གི་ལྷ་དང་འོག་གི་ཀླུ།  །བར་གྱི་གཉན་ལ་སྐུ་ཁྲུས་གསོལ།  །མི་གཙང་དྲི་མ་དག་གྱུར་ཅིག  །ཇི་ལྟར་བལྟམས་པ་ཙམ་གྱི་ནི།  །ལྷ་རྣམས་ཀྱིས་ནི་ཁྲུས་གསོལ་ལྟར༑  །ལྷ་ཡི་ཆུ་ནི་དག་པ་ཡིས།  །དེ་བཞིན་བདག་གིས་ཁྲུས་གསོལ་ལོ།  །ༀ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏེ་ས་མ་ཡཱ་ཤྲཱི་ཡེ་ཧཱུྂ།  ཞེས་དང་།  གཞན་ཡང་རྣམ་འཇོམས་སྨེ་བརྩེགས་སོགས་ཁྲུས་སྔགས་གང་ཤེས་བརྗོད།  དེ་ནས་དངོས་གཞི་ནི།  རྃ་ཡྃ་ཁྃ།  སྟོང་པའི་ངང་ལས་བྷྲཱུྃ་ཡིག་ལས།  །བྱུང་བའི་རིན་ཆེན་སྣོད་ཡངས་སུ།  །ཡི་གེ་དྲུག་གིས་བྱིན་བརླབས་པས།  །བསང་མཆོད་འདོད་ཡོན་གཏེར་དུ་གྱུར།  ༀ་ཨཱཿཧཱུྂ་ཧ་ཧོ་ཧྲཱིཿ  ཀྱཻ།  །བཀྲ་ཤིས་དགེ་བའི་ལྷ་ཁྱིམ་འདིར།  །བདུད་རྩི་ཅན་གྱི་ཤིང་སྣ་ལ།  །དག་ཅིང་གཙང་བའི་མེ་སྦར་ཏེ།  །བཟའ་བཏུང་རིན་ཆེན་འབྲུ་སྨན་བྲན།  །ཏིང་འཛིན་སྔགས་ཀྱིས་བྱིན་བརླབས་པའི།  །བསང་མཆོད་འདོད་ཡོན་རྒྱ་མཚོ་འདིས།  །མཆོད་སྦྱིན་མགྲོན་དུ་གྱུར་པ་ཀུན།  །ཐུགས་དམ་བསྐང་ཞིང་ཉམས་ཆགས་བཤགས།  །དཀོན་མཆོག་སྲིད་ཞུའི་མགྲོན་རྣམས་ལ།  །བདུད་རྩི་བསང་གི་མཆོད་པ་འབུལ།  །གུས་པས་བསྟོད་ཅིང་ཕྱག་ཀྱང་འཚལ།  །ལྷ་ཁྱིམ་འདི་ལ་བྱིན་གྱིས་རློབས།  །དཔལ་མགོན་ཡོན་ཏན་མགྲོན་རྣམས་ལ།  །བདུད་རྩི་བསང་གི༴  །གུས་པས་བསྟོད་ཅིང་༴  །ལྷ་ཁྱིམ་འདི་ལ་ཁ་འཛིན་མཛོད།  །བགེགས་རིགས་ལན་ཆགས་མགྲོན་རྣམས་ལ།  །བདུད་རྩི་བསང་གིས་འདོད་ཡོན་སྦྱིན།  །ལྷ་ཁྱིམ་འདི་ལ་གནོད་འཚེ་གོངས།  །ཞི་དང་བཀྲ་ཤིས་བདེ་ལེགས་མཛོད།  །རིགས་དྲུག་སྙིང་རྗེའི་མགྲོན་རྣམས་ལ།  །བདུད་རྩི་བསང་གི་དགའ་སྟོན་སྤེལ།  །ལྷ་ཁྱིམ་འདི་ལ་དགའ་བར་མཛོད།  །ཕན་བདེ་བྱང་ཆུབ་སེམས་མཆོག་བསྐྱེད།  ཀྱཻ༑  ཁྱད་པར་ལྷ་ཁྱིམ་འདི་ཡི་བདག  །ཁྱིམ་ལྷ་གེལ་ཐུང་བྱ་བ་ནི།  །སྐུ་མདོག་གསེར་གྱི་མདངས་དང་ལྡན།  །གཡུ་ཡི་རྒྱན་ཆ་སི་ལི་ལི།  །དར་གྱི་ན་བཟའ་ལྷུབས་སེ་ལྷུབ།  །ཕྱག་ན་དུང་གི་ཀ་བ་འཛིན༑  དེ་རིང་དགྱེས་པས་གནས་འདིར་གཤེགས།  །བདུད་རྩི་བསང་གི་མཆོད་པ་བཞེས།  །གུས་པས་བསྟོད་དེ་ཕྱག་ཀྱང་འཚལ།  །བདག་དང་རྒྱུ་སྦྱོར་ཡོན་བདག་གིས།  །ལྷ་ཁྱིམ་འདི་ལ་བསྲུང་བར་མཛོད།  །གསེར་གྱི་ཀ་བ་མ་འགྱེལ་མཛོད།  །གཡུ་ཡི་གདུང་མ་མ་ཆག་མཛོད།  །གནས་ཁང་མེ་ཡི་གནོད་པ་སྲུངས།  །ཡོན་བདག་འདི་ཡི་གྲོགས་མཛོད་ལ།  །ཉིན་མོ་ཉིན་གྱི་བྱ་ར་མཛོད༑  །མཚན་མོ་མཚན་གྱི་མེལ་ཚེ་མཛོད།  བསམ་པ་སྒྲུབ་ལ་རེ་བ་སྐོང་།  །བར་དུ་གཅོད་པའི་རྐྱེན་རྣམས་ཟློག  །བུ་སྡུག་ཚ་བོ་བཞིན་དུ་སྐྱོངས།  །བཀྲ་ཤིས་བདེ་ལེགས་ཕུན་ཚོགས་མཛོད།  ཀྱཻ༑  གཞན་ཡང་ལྷ་ཁྱིམ་འདི་ཉིད་ལ།  །རྟག་ཅིང་ཆགས་པའི་ལྷ་དང་ཀླུ།  །ས་བདག་རྒྱལ་བཙན་མ་མོ་སོགས།  །དགེ་བསྙེན་ཡ་མའི་ཚོགས་རྣམས་ཀུན།  །བདུད་རྩི་བསང་གི་དུད་པས་མཆོད།  །འདོད་པའི་ཡོན་ཏན་རྒྱ་མཚོ་བསྔོ།  །རེ་བ་གང་ཞིང་བསམ་པ་ཚིམ།  །གློ་བུར་བགེགས་རིགས་ཚར་ཆོད་ཅིག  །རུ་ང་ཕྲག་དོག་མ་མཛད་པར།  །ཞི་དང་ཕན་པའི་སེམས་ཀྱིས་སུ།  །ཡོན་བདག་འདི་ལ་སྡོང་གྲོགས་མཛོད།  །ཁ་འཛིན་མེལ་ཚེ་མ་གཡེལ་ཅིག  །ཞི་དང་བཀྲ་ཤིས་མཛད་དུ་གསོལ།  ཀྱཻ།  །དཀོན་མཆོག་རིན་ཆེན་དཔང་བསྟོད་དོ།  །དཔལ་མགོན་ཡོན་ཏན་དཔང་བསྟོད་དོ།  །ཁྱིམ་ལྷ་གཉན་པོ་དཔང་བསྟོད་དོ།  །འགོ་བའི་ལྷ་རྣམས་དཔང་བསྟོད་དོ།  །ཕན་མཛད་ཐམས་ཅད་དཔང་བསྟོད་དོ།  །ལྷ་དང་སྲུང་མ་ཡར་ལ་བསྟོད།  །བགེགས་དང་འབྱུང་པོ་མར་ལ་བསྐྲད།  །ལྷ་སྲུང་དཀར་ཕྱོགས་ཐམས་ཅད་ཀུན།  །ཉི་ཟླ་བཞིན་དུ་འོད་རེ་གསལ།  །རི་བོ་བཞིན་དུ་བརྗིད་རེ་ཆེ།  །ནོར་བུ་བཞིན་དུ་དཔལ་རེ་འདུས།  །གཡུ་འབྲུག་བཞིན་དུ་སྐད་རེ་ཆེ།  །ཐམས་ཅད་ཐུགས་ཀྱི་དགྱེས་པ་བསྐྱེད།  །ཡོན་བདག་ཚེ་རིང་ནད་མེད་ཅིང་།  །ཅི་བསམ་འགྲུབ་པའི་བཀྲ་ཤིས་ཤོག  །ཀྱཻ།  བླ་མ་རྣམས་ཀྱི་བྱིན་གྱིས་རློབས།  །ཡི་དམ་ལྷ་ཡིས་དངོས་གྲུབ་སྩོལ།  །ཆོས་སྐྱོང་སྲུང་མས་ཕྲིན་ལས་སྒྲུབས།  །ཁྱིམ་ལྷ་གཉེན་པོས་རྟག་ཏུ་སྐྱོངས།  །འགོ་བའི་ལྷ་ཀླུས་ལེགས་ཚོགས་སྤེལ།  །ནག་ཕྱོགས་བགེགས་རིགས་གཡུལ་ལས་རྒྱལ།  །དཀར་ཕྱོགས་དགེ་བའི་རུ་མཚོན་སྒྲེངས།  །འབྱུང་པོ་རྣམས་ཀྱང་བུ་བཞིན་བྱམས།  །ཚེ་དང་དབང་ཐང་བསོད་ནམས་སྤེལ།  །ཕྱྭ་གཡང་ལོངས་སྤྱོད་སྤྲིན་ལྟར་གཏིབས།  །ཉིན་མོ་བཀྲ་ཤིས་མཚན་བཀྲ་ཤིས།  །ཉིན་མཚན་ཀུན་ཏུ་བདེ་སྐྱིད་ལྡན༑  །བཀྲ་ཤིས་བདེ་ལེགས་ཕུན་སུམ་ཚོགས།  །ཀི་བསྭོ་ཆའོ་ལྷ་རྒྱལ་ལོ།  །སྭཱ་སྟི་སྭཱ་སྟི་བྷྲཱུྃ་བྷྲཱུྃ་སྭཱ་ཧཱ།  ཞེས་དང་།  ཁྱིམ་བདག་རྣམས་ཀྱིས་ལྷ་འབོད་ཅིང་འབྲུ་སྣ་འཐོར།  །སྔགས་པས་མེ་ཏོག་འཐོར་ཞིང་བཀྲ་ཤིས་གང་ཤེས་བརྗོད།  དགའ་སྟོན་བཀྲ་ཤིས་སྐྱིད་པའི་ལྷ་བྲོ་སོགས་རྩེ་བར་བྱའོ།  མངྒ་ལཾ།